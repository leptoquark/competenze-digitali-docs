Percorsi e strumenti per la progettazione formativa
-------------------------------------------------------

Strumenti di attuazione
~~~~~~~~~~~~~~~~~~~~~~~~~~~~~~~~

L’e-leader deve avere una particolare attitudine a vedere il cambiamento
contestualizzato con i processi, con le risorse umane e, in generale,
con l’organizzazione in cui lavora. La costruzione di questa attitudine
è un percorso lungo, complesso e, in assenza di specifico talento, dal
successo non garantito, ma comunque richiede un percorso formativo
progettato e realizzato per costruire il patrimonio di conoscenza del
futuro e-leader.

Per creare le condizioni favorevoli, se non ottimali, perché nascano
figure di e-leader, in quantità e soprattutto qualità necessarie, si
deve avviare un processo di formazione continua che offre alla dirigenza
e al personale accesso alle basi fondamenti di cultura, conoscenze,
competenze utili, con la speranza che combinate con esperienza di lavoro
e buona vocazione possano generare e-leader.

Il processo formativo degli e-leader deve dimostrarsi all’altezza di un
ruolo di promozione e sostegno del cambiamento, a partire dall’aiuto che
deve dare agli attori in gioco per assolvere al loro ruolo nella nuova
prospettiva. La previsione di partnership pubblico-private finalizzate
al trasferimento continuo di know how tra il mondo privato e quello
pubblico potrebbe, nel medio periodo, portare a qualche significativo
passo in avanti su questo versante.

Non si tratta di approcciare, allora, la formazione per singola
organizzazione, ma per organizzazioni diverse assieme. La formazione
tradizionale che lavora sulla consapevolezza e sulle competenze deve
diventare formazione-intervento (progetto di ruolo), non svolta a
ridosso del cambiamento, ma per aiutare gli e-leader a gestire e ad
accompagnare il cambiamento.

La PA (o in una fase embrionale il gruppo degli aspiranti e-leader della
P.A.), potrà ri-costituirsi in una community digitale di innovazione in
cui i singoli, come cellule di un organismo, sono promotori di azioni,
approcci e best-practice che rappresentano il mutevole canovaccio su cui
ogni gruppo locale costruirà la propria linea di azione compatibilmente
con i topos culturali e sociali dello specifico contesto. La PA centrale
potrà promuovere questo approccio, demistificando la figura
ontologicamente inarrivabile del Guru digitale che divide, e premiando
l’iniziativa dei singoli come dei team di e-leader (tra più
organizzazioni), favorendo anche l’analisi dei contesti e il riutilizzo
di pratiche già sperimentate e in corso di sperimentazione.

Progettazione di attività formativa interna
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Le attività formative dovranno essere calibrate sulla base delle
competenze digitali già presenti e verificate all’interno dell’ente. Una
ottima iniziativa sarebbe quella di mappare le competenze esistenti
attraverso un percorso interno di analisi tramite assessment e di
monitoraggio dei vari livelli di competenze digitali esistenti e di
sviluppare con l’ausilio dell’ICT interno un percorso formativo
personalizzato.

Sulla base di alcune esperienze già esistenti nel panorama nazionale
questa mappatura consentirebbe di riconoscere i livelli di conoscenza
generali e di poter attivare una formazione ad hoc. I livelli di
competenze dovrebbero essere ricompresi negli standard esistenti e in
framework quali DIGCOMP per le competenze digitali di base ed e-CF 3.0
per quelle specialistiche, in modo da poter sviluppare percorsi di
aggiornamento costante e mirati con il conseguente aumento delle
competenze nei vari settori interni.

AgID, recependo quanto previsto dal piano "strategia per la crescita
digitale 2014-2020" e per coordinarne l'attuazione con tutte le
amministrazioni centrali e locali, nel mese di maggio 2017, a seguito
della consultazione pubblica ospitata sul sito open.gov.it, ha
provveduto ad sostituire il manuale operativo "Dizionario dei profili di
competenza per le professioni ICT" precedentemente pubblicato nel 2010
dal CNIPA, promuovendo l'uso del modello e-CF 3.0 e dei profili ad esso
correlati (profili di seconda e terza generazione). L’ultima versione di
tali linee guida è disponibile nella specifica sezione del sito
dell’AgID [1]_.

Nel 2017 è stato pubblicato l’aggiornamento del framework europeo
DigComp (DigComp 2.1: Il quadro di riferimento

per le competenze digitali dei cittadini - Con otto livelli di
padronanza ed esempi di utilizzo) con traduzione ufficiale in lingua
italiana a cura dell’AgID (maggio 2018) [2]_.

L’e-leader, interagendo laddove esistente con la direzione personale e
l'ufficio che si occupa di sviluppo delle competenze e formazione,
dovrebbe essere in grado di avviare questo tipo di attività quale
necessario punto di partenza per un corretto incremento di competenze
digitali tra i dipendenti. Tutte le attività della pubblica
amministrazione ormai non possono più prescindere dall’uso delle
tecnologie e i servizi offerti dalla pubblica amministrazione sono in
continua evoluzione anche grazie alla continua proliferazione di
normative e aggiornamenti delle stesse, e dunque si dovranno predisporre
corsi di formazione almeno semestrali per favorire il corretto operare
dei servizi di e-government ma anche di altri servizi che necessitano
però l’uso della rete. L’uso dello smart working, ad esempio, potrebbe
favorire le conoscenze informatiche ampliandole al contesto normativo
esistente, sempre attraverso l’uso di modelli formativi online quali
MOOC (Massive Open Online Courses, in italiano “Corsi online aperti su
larga scala”).

Tutti i servizi e le attività interne dovrebbero essere coinvolte in
modo attivo dando particolare risalto ai servizi interni che si occupano
dei servizi di e-government e di sportello, a chi si occupa di
trasparenza e a quelli che si occupano di performance, attivando
workflow e coordinandosi con il responsabile del settore ICT per
comprendere nel Piano di informatizzazione triennale dell’ente tutte
queste modalità di formazione del personale. Sarebbe importante poter
verificare le competenze acquisite anche attraverso dei test, e dunque
attivare dei percorsi di formazione assistita da parte del settore ICT
che potrebbe fungere da coordinatore delle proposte formative, sempre
attraverso la modalità MOOC o anche webinar on demand, con verifiche
programmabili attraverso dei questionari da predisporre online. Tutte le
attività di formazione e verifica potrebbero far anche emergere dei
patrimoni di competenze/conoscenze digitali utili all’ente nella
predisposizione di nuovi servizi digitali e/o miglioramento dei workflow
esistenti.

**Tabella 2 – Attività formative interne**

+-----------------------------------+-----------------------------------+
| Precondizione per la              | Obiettivo: Verifica delle         |
| realizzazione dell’attività di    | competenze digitali già presenti  |
| formazione interna                |                                   |
+===================================+===================================+
| Strumenti                         | -  Analisi dei fabbisogni;        |
|                                   |                                   |
|                                   | -  Monitoraggio dei vari livelli  |
|                                   |    di competenze digitali;        |
|                                   |                                   |
|                                   | -  Standard esistenti e in        |
|                                   |    framework quali DIGCOMP per le |
|                                   |    competenze digitali di base e  |
|                                   |    e-CF 3.0 per quelle            |
|                                   |    specialistiche;                |
+-----------------------------------+-----------------------------------+
| Unità responsabile                | Settore ICT, settore del          |
|                                   | personale e della formazione.     |
+-----------------------------------+-----------------------------------+
| Esito                             | Percorso formativo                |
|                                   | personalizzato.                   |
+-----------------------------------+-----------------------------------+

**Tabella 3 – Obiettivi perseguiti**

.. table:: Tabella 3 -

   +-----------------------------------+-----------------------------------+
   | Progettazione e avvio             | Obiettivo: Trasformazione         |
   | dell’attività formativa interna   | digitale della PA                 |
   +===================================+===================================+
   | Strumenti                         | -  Corsi di formazione almeno     |
   |                                   |    semestrali;                    |
   |                                   |                                   |
   |                                   | -  Smart working, per ampliare lo |
   |                                   |    spettro delle conoscenze       |
   |                                   |    informatiche estendendole per  |
   |                                   |    esempio al contesto normativo; |
   |                                   |                                   |
   |                                   | -  Modelli formativi online quali |
   |                                   |    MOOC, webinar on demand,       |
   |                                   |    comunità di pratica, world     |
   |                                   |    café, barcamp, mentoring,      |
   |                                   |    coaching, classi invertite;    |
   |                                   |                                   |
   |                                   | -  Verifiche programmabili con    |
   |                                   |    questionari online.            |
   +-----------------------------------+-----------------------------------+
   | Unità responsabile                | -  E-leader;                      |
   |                                   |                                   |
   |                                   | -  Coordinamento con il settore   |
   |                                   |    ICT;                           |
   |                                   |                                   |
   |                                   | -  Coinvolgimento di tutti i      |
   |                                   |    servizi e in particolare di    |
   |                                   |    quelli che si occupano         |
   |                                   |    e-goverment e di sportello, di |
   |                                   |    trasparenza e di performance.  |
   +-----------------------------------+-----------------------------------+
   | Esito                             | -  Attività formativa complessa   |
   |                                   |    inserita nel piano di          |
   |                                   |    informatizzazione triennale    |
   |                                   |    dell’ente;                     |
   |                                   |                                   |
   |                                   | -  Emersione di patrimoni di      |
   |                                   |    competenze/conoscenze digitali |
   |                                   |    standardizzate e certificabili |
   |                                   |    già presenti utili all’ente    |
   |                                   |    nella predisposizione di nuovi |
   |                                   |    servizi digitali e/o           |
   |                                   |    miglioramento dei workflow     |
   |                                   |    esistenti.                     |
   +-----------------------------------+-----------------------------------+

Progettazione di attività di formazione attraverso consulenze specialistiche
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Le attività di formazione dovranno essere progettate e realizzate in
relazione allo specifico profilo degli e-leader, al mix di
conoscenze/competenze che sono state individuate in questo documento,
alla natura modulare dei percorsi e alla specifica coerenza rispetto
alle opportunità offerte dagli ambienti digitali di apprendimento e
lavoro collaborativo.

Nella costruzione dell’ambiente di apprendimento si potrà opportunamente
far ricorso, secondo lo schema già validato e rivelatosi efficace nei
progetti presentati nella Piattaforma della Coalizione per le competenze
digitali, ad una integrazione di diverse modalità:

1. Apprendimento autonomo, attraverso LCMS (learning content management
   system) specificamente predisposto per MOOC (Massive Open Online
   Courses) che prevedano Learning object, Videolezioni, Repertori
   documentali, test, con una struttura fortemente modulare. Questa
   parte della formazione è rivolta in modo particolare a favorire una
   crescita della “Cultura e conoscenza digitali” e alla diffusione
   delle competenze di base rispetto all’area dei “Processi digitali
   della PA”. In questi interventi formativi possono essere facilmente
   riutilizzati o lievemente aggiornati materiali o interi corsi
   modulari già realizzati e disponibili presso singole amministrazioni.

2. Apprendimento assistito, attraverso la costruzione di occasioni di
   incontro/confronto/condivisione delle conoscenze che possono essere
   realizzati sia mediante piattaforme online (webinar, attivazione di
   community) sia in incontri in presenza che vedano il coinvolgimento
   diretto degli stessi protagonisti della formazione (bar camp, world
   cafè) e siano finalizzati allo scambio di esperienze.

3. Apprendimento in presenza, riservato in particolare all’area delle
   soft skills, sia in relazione alla capacità di padroneggiare le
   dimensioni di interazione sociale e team building sia, più
   specificamente, per la socializzazione alle dinamiche di
   organizzazione e gestione del cambiamento. Una parte di queste
   competenze confluirà nella gestione dei project work di cui al
   successivo punto.

4. Apprendimento on the job, in cui le conoscenze e le competenze
   acquisite vengono condivise secondo una logia per-to-peer e
   valorizzate rispetto a specifici task. Dinamiche progettuali e
   operative di questo tipo possono essere opportunamente gestite
   attraverso un mix di attività online e attività in presenza e possono
   essere valorizzate nelle occasioni di confronto (bar camp).

Le quattro modalità precedentemente descritte possono essere affiancate
- se necessario - da specifiche forme di consulenza, anche
personalizzata ma continua e non saltuaria, rispetto a particolari
esigenze delle figure di e-leader nell’ambito dei diversi segmenti PA. I
percorsi sono sufficientemente omogenei per tutte le amministrazioni
rispetto al punto 1 e si differenziano progressivamente secondo le
specifiche esigenze nei punti 2, 3 e 4.

Progettazione di attività di formazione attraverso scambi tra Amministrazioni
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

La costruzione dei percorsi formativi – sia promossi all’interno alle
singole amministrazioni che acquisiti a catalogo attraverso consulenze
esterne – deve essere effettuata in riferimento al profilo di e-leader e
in sostanziale coerenza rispetto al framework e-CF 3.0 “European
Competence Framework” sviluppato dal CEN (Comitato Europeo di
Normazione) diventato in Italia norma EN 16234-1, adottata assieme alle
norme che definiscono i profili professionali operanti nel settore ICT
dall’Agenzia per l’Italia Digitale [3]_. In questo contesto operativo,
costituiscono un valido esempio le iniziative promosse dalla SNA, sia
rispetto all’articolazione dei contenuti sia rispetto alla procedura di
conformità rispetto ai parametri e-CF.

È opportuno che le singole amministrazioni, nello sviluppo della loro
autonoma progettualità formativa, prendano in considerazione moduli già
disponibili a catalogo e rispondenti allo schema richiamato. Soprattutto
nella fase di apprendimento autonomo (MOOC, etc.) che riguarda
prevalentemente la crescita della cultura digitale e delle competenze di
base, possono essere facilmente riutilizzati o lievemente aggiornati
rispetto a specifiche esigenze materiali o interi corsi modulari già
realizzati e disponibili presso singole amministrazioni. Esistono già
dei contributi teorici e delle esperienze che parlano di replicabilità e
trasferibilità; è possibile anche creare dei protocolli con licenza
Xreative Commons.

Allo stesso tempo, considerando la natura modulare dei percorsi e la
loro rispondenza a parametri comuni (italiani e europei, attraverso e-CF
e DIGCOMP) è opportuno che le singole amministrazioni cooperino e si
coordino nelle fasi di nuova progettazione di moduli formativi,
condividano risorse formative di cui hanno formale titolarità, accolgano
personale di altre PA all’interno dei propri percorsi in modo da
ottimizzare la composizione delle aule e degli ambienti formativi e si
ottimizzino i costi sostenuti per ciascun utente del servizio. È
possibile anche immaginare, nell’ottica di un ri-uso ottimizzato, dei
meccanismi incentivanti da un punto di vista finanziario per chi mette a
disposizione quanto già progettato e testato, ovviamente previa
selezione.
